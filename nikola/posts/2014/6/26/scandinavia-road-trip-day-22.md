<!--
.. title: Scandinavia Road Trip - den 22.
.. slug: scandinavia-road-trip-day-22
.. date: 2014-06-26
.. tags: travel,Scandinavia 2014
.. category: travel
.. link: 
.. description: 
.. type: text
-->


Dánsko, Německo. Rozjuchaná mládež ve starobylém městečku, nečekané mýto, dálniční šusi, hluční skauti, pazourková cesta.

<!-- TEASER_END -->

Ráno jsem si říkal, že bych se taky mohl v Dánsku trochu podívat na místní architekturu. Sice jsem propásl Kodaň a ani se mi do ní zajíždět nechtělo - bylo by to na dlouho, drahé parkování, mohl bych zase dostat nějaký tučný flastr. To se radší podívám do menšího Køge, které leží pár kiláčků ode mě.

Chvíli potom, co jsem zaparkoval, začala odkudsi dunět taneční muzika, jako v klubu. Porozhlédl jsem se kolem a vidím zelený náklaďák, korba ozdobená listnatými větvemi a barevnými fáborky a na ni křepčí parta mladých studentů. Projeli kolem, já si je vyfotil, oni na mě mávali. Za chvíli další a další podobné kamiony. Asi budou mít nějaký majáles, nebo co.

Køge mě nadchlo od první ulice. U řeky krásné maličké domečky s hrázděnými zdmi, určitě mnoho staletí staré. V centru stejně tak. Krásně zdobené trámy, nápisy ze 17. století, prostě paráda. Studenti se shromažďovali na náměstí, kde na ně už čekali rodiče, babičky a známí. Skoro všichni v pacce plechovku Tuborga a úsměv na tváři. Zeptal jsem se, co to slaví za fesťák - prý oslavují maturitu. Pěkný.

Pokračoval jsem dál a trochu mě překvapila další cedule s placením mýta. Myslel jsem, že budu platit jen na Øresundu. No ale ještě tam je jeden placený most přes moře, a to mezi Korsørem a Nyborgem. Takže dalších 235 DKK. Tentokrát tam v budce už nikdo neseděl, jen jsem vložil kartu, kamera zjistila, že jedu osobním autem, a vyjelo mi to lísteček. Jednoduché jak facka.

Ručička nádrže zajížděla do červené zóny a Německo dakelo. Bylo ještě potřeba trochu dotočit. Vybral jsem si ale blbý čas, ráno jsem viděl naftu za 10,07 DKK/l, teď jsem musel tankovat za 11,59. Cestou jsem narazil na automatickou Shellku s docela příznivou cenou, 9,96 DKK/l. Super, nebudu čekat na Německo a šplejchnu tam pořádně.

Za chvíli jsem byl Německu. Málem bych si toho přechodu Flensburg ani nevšiml. Cedulku Deutschland jsem nikde pořádně neviděl, jen tabuli s rychlostmi. Ve městě 50, mimo město 100, na dálnici 130 - ale to je doporučená rychlost, limit tam obecně není. To jsem si všiml hned za chvíli. Oproti Švédsku, kde si všichni spokojeně brmlají tu svou stovku, tady spousta osobáků jezdí jak šusi.

Na dálnici byl sice docela provoz, ale aspoň to odsejpalo. Celý den ale střídavě svítilo sluníčko a chcalo, ale fest. Odpoledne to byla jedna průtž mračen za druhou. Padalo tolik vody, že nebylo vidět na krok.

Večer jsem už znaven hledal nějaké klidné místo ke spaní. U dálnice na odpočívadle se mi to nechávat nechtělo, jednak kvůli bezpečnosti a jednak je tam pěkný hluk. Na mapě jsem jako obvykle našel nějaké pěkné místo a vydal se tam. Obec se jmenovala Selk a cestou se objevilo takové pěkné ukryté místo u lesa. K mému překvapení, tam bylo ale pěkně rušno, sice ne tak jako na dálnici, ale ty děti na skautském táboře řvali jako tuři. Ale co, je tu les a klid, snad mě nikdo vyhánět nebude.

Ještě nebylo tolik hodin, a tak jsem si řekl, co třeba si dát nějakou procházku do lesa kolem vody. Vede tam turistická stezka a dokonce je tam i cache. Moc pěkné to tam je. Všudě cvrdlikali ptáci, sluníčko se ukládalo k spánku a já si cestou všiml, že chodím po pazourcích. Ano, po pěšině byly v písku rozeseto nespoček úlomků sklovitých kamínků spečených sopečnou činností. Ty jo, z toho by se daly udělat třeba hroty do šípů, nebo nějaké jiné pravěké nástroje!

Znáte to, čuchací pud lovce a sběrače. Jako když vyrazíte v zapařeném letním dni do lesa na houby. Koukal jsem pod sebe, prohlížel si kamínky, představoval si, k čemu by se mohly hodit. Takovéhle kameny jen tak člověk nevidí a tady jich je plná země. Za chvíli mi začaly kapsy u kalhot poněkud těžknout, a to jsem ještě ani nedorazil k té kešce.

Celé to místo kolem vody bylo moc pěkné. Už jsem sjel ale hodně na jich a tak sluníčko zapadalo "už" někdy v deset večer. Poslední rudé paprsky na kmenech staletých buků nad vodou mě vyprovodili a já mohl jít v klidu spát.

Dneska 349 km, celkem 5843 km, zbývá něco kolem 870 km.

[Další den](/blog/2014/scandinavia-road-trip-day-23/).