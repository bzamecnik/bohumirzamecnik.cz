---
layout: post
title: "Scandinavia Road Trip 2014/06"
date: 2014-06-05
comments: true
categories: [travel, Scandinavia 2014]
---

Skandinávie. Odmalička mě sever tak nějak podvědomě lákal, ale zatím jsem tam nikdy nebyl. Jako děti jsme jezdili s rodinou spíš ke středozemí - starou obytnou Avií. Tak jsem si řekl, že bych se tam jednou taky mohl vydat. No a teď jsem se právě vydal na cestu, solo.

<!--more-->

Poslední roky jsem moc neodpočíval. Pořád samá práce - učení na maturitu, učení na zkoušky, na státnice, programování, práce. A koníčky zase to samé - pořád člověk sedí u počítače. Až do zblnutí. Třeba v minulé práci jsem si dal dovolenou tak možná na Vánoce a pak ještě nějaký týden, takže mi ještě hafo "dovolené" zbylo, když jsem šel dělat něco jiného. Jenže tím si člověk neodpočine. Poslední týdny v bývalé práci mi z toho všeho stresu už skoro hrabalo. No a do toho jsem ještě dělal po nocích svoje projekty - koníček.

No řekl jsem si, co kdybych zkusil víc cestovat a přitom pracovat remote. No jenže jsem se zas ponořil do toho programování, ale odpočinek žádný. Nakonec jsem si řekl, že takhle to dál nejde. Prostě teď nebo nikdy. Věnuju nějaký čas čistě cestování, zkusím zase jaké je to být offline, nebo skoro offline, a vyčistím si hlavu. Mám na to měsíc. Pak na mě zas čeká práce. Něco, co mě lákalo už na gymplu.

Skandinávie. Proč zrovna tam? No to takhle se jednou na Vánoce brácha Pango vrátil z cesty po Austrálii - 40000 km starým tereňákem kolem celého kontinentu za půl roku - a celé noci vyprávěl úžasná dobrodružství. No a povidá, co kdybychom taky někam vyrazili na tu zimu, třeba do Skandinávie. Hm, proč ne? :) No jenže v zimě to nedopadlo, Pango zas hned odletěl na Nový Zéland a taky byla pěkná kosa.

Jak jsem říkal, jih a západ Evropy už jsem dostkrát viděl, takže tam bych zas neviděl tolik nového. Ale sever, to je jiná. A taky tam není tolik lidí na hromadě a je tam pěkná příroda. Když jsem si hodil do mapy trasu, vycházela mi cesta kolem okolo Baltského moře tak akorát na měsíc relativně klidné jízdy. Takže cajk.

V plánu mám jet přes Polsko, pobaltské země, tj. Litvu, Lotyško, Estonsko, pak trajektem do Finska, přes Švédsko do Norska, pak dolů zas přes Švédsko, Dánsko, Německo. No a podle situace možná ještě zastávka v Holandsku a pak hurá domů.

Dost bylo úvodní keců, stejně vás asi spíš zajímá [deník z cesty](/blog/categories/scandinavia-2014/). Můžete to vzít pěkně od začátku od [prvního dne](/blog/2014/scandinavia-road-trip-day-01/).
